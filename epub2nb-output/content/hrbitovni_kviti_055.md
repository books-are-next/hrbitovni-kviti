---
title: XLI\.
contentType: prose
---

>      Smutným náhle oko nevěstino,  
> smutným celé družstvo svatební,  
> potkají-li lidé zveselení  
> průvod černý — průvod pohřební.

>      Malý žal ti oko dříve jasné  
> dobu blaha náhle zakalí,  
> tak jak kapka jedu čistou studni,  
> celé město morem zahalí.

>      Voníš k růži, avšak v okamžení  
> nepomníš už růže příznivé,  
> na bolest však, trn-li tebe píchl,  
> vzpomínají jizvy ošklivé.
