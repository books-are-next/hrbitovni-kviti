---
title: XXXVI\.
contentType: prose
---

>      Nad rovečkem malým živá kostra sedí,  
> krásná to kdys žena ve želu:  
> ležíť radovánek bez otce zde dítě, —  
> mělať matka mnoho manželů.

>      Manželů, již z lící porozkvetlých  
> růže nevinnosti slíbali,  
> a když lístky seschlé v bláto opadaly,  
> ještě v smíchu po nich šlapali.

>      Nesuď nebohé té, dokud neslouchal jsi,  
> jakou osud zpíval píseň jí,  
> jinde bajader snad zas by v svatých chrámích  
> hanba její došla zšlechtění.
