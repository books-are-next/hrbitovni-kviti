---
contentType: prose
---

VII.

>      Z šedých mračen dešť se hustý lije,  
> po dláždění voda proudem teče,  
> ulicemi prázdnými se města  
> vojenský tu pohřeb truchle vleče.

>      Černý vůz s tím bílým křížem táhne  
> s hlavami svislými čtvero koní; —  
> mrtvý v suchu — vozka však promoklý  
> rozmrzele spřež svou k spěchu honí.

>      Na vozíku kříž a lesklá lebka,  
> v jejíž oční důlky had se vrývá;  
> a za lebkou lesklou, dutou, prázdnou,  
> prázdné čáko lidem „sbohem!“ kývá.

>      Buben potažený černým suknem  
> trudně odměřeným taktem zvučí,  
> k tomu z bratrů, již ho sprovázejí,  
> každý mrzutě si kletbu bručí.

>      „Arci — stejně se nám zvede, až nám  
> místo rakvi dají otep slámy, —  
> však by bez nás také cíle dojel,  
> také chuďas bez nás došel jámy.“
