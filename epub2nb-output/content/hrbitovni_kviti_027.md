---
contentType: prose
---

XIII.

>      Valí proud se světem bystrý, ostrý,  
> nekonečnou jeho rovná cesta,  
> jeho pískem zbořená jsou města,  
> jeho kalem národů jsou kostry.

>      Vlnek třpyt jsou zhaslých sluncí světla,  
> zhaslých sluncí dávno zašlých časů; —  
> vlnek lesk, — toť vlna spláchla krásu,  
> krásu, která po staletí kvetla.

>      Proud ten — _čas_! — jenž nezná břehů okovy!  
> Jen zde onde uzříš jako páru  
> ostrov plynout nad propastí zmaru, —  
> myšlének to dávných hřbitovy.
