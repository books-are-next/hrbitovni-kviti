---
title: VI.
contentType: prose
---

>      Mnozí chválili, že zpívám o chudobě,  
> že mou píseň soucit pravý znamená, —  
> lehko zpívá pouta, kdo sám u porobě,  
> koho chladně zeď snad střeží kamenná.

>      Znám ten věčný boj, jenž před svítáním začne,  
> který neukončí se snad za šera,  
> v kolébce jejž vzbudí žití ráno lačné,  
> který v žití přešlém nemře zvečera.

>      Boj ten denní o chléb s brannou skutečností,  
> lup kde vítězi píď změří dítěte,  
> doufání vždy nové v milost budoucnosti,  
> nadějí smrt náhlou v plném rozkvete.

>      Z věnce, který z idejí si mladost svila,  
> každý den v hrob lístek umí pohřbíti,  
> dnové, lístky prchnou — hlína déšť ten vpila —  
> živilʼs se, bys mohl jednou umříti.
