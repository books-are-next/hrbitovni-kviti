---
title: III\.
contentType: prose
---

>      O Dušičkách ročně konají se  
> u zemřelých drahých návštěvy,  
> a kdo nezná živých žádných přátel,  
> u mrtvých tu sobě uleví. —

>      Skvostná krypta světly ozářená,  
> kolem lůza v čilém hemžení,  
> vždyť tu paní černě přioděná  
> grošem platí jejich modlení. —

>      U šachty zas malý hošík s sestrou  
> menší klečí jako přikován,  
> vždyť zde někde pod tou zpustlou hlinou  
> otec jejich leží pochován.

>      Ze dvou kusů dřeva shnilé rakvi  
> neuměle křížek zrobili  
> a — by hříčku měla dětská mysl —  
> lojové kus svíce dobyli.
