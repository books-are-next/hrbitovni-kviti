---
title: XLIX\.
contentType: poetry
---

<section>

>      Upřímně se bratři zpovídejme,  
> upřímně si sdělme svoje hříchy,  
> vyznejme, že co nám škodí, jesti —  
> příliš dobrá vůle, málo pýchy.

>      Každý dál chce letět, nežli může,  
> slabého být celku silná půle,  
> a ten kámen, přes nějž klopýtáme —  
> málo pýchy, příliš dobrá vůle.

>      Vlastní ceny žádný dobře nezná,  
> kde má mluvit, tam je mdlý a tichý,  
> a kde mluví, tam mu zase vadí —  
> příliš dobrá vůle, málo pýchy.

</section>
