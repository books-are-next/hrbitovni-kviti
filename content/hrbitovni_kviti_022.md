---
title: VIII\.
contentType: prose
---

>      Nebe šíré obléklo šat šedý,  
> jak by před kostelem kajíc stálo,  
> své „memento mori“ v čele nesouc,  
> za staré se hříchy lidstva kálo.

>      Nebe pláče — nevěstu jak ženich  
> mrtvou — ztuhlou v slzách vřelých topí,  
> či jak kněz snad budoucnosti poupě —  
> mrtvou pannu svatou vodou kropí.

>      Nekropí to kněz snad mrtvou pannu,  
> aniž z hříchů by se nebe kálo, —  
> dešť to vlažný v kyprou zem se vpíjí,  
> bychom neměli snad chleba málo!
