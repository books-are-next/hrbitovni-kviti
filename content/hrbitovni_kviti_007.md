---
title: ''
hiddenTitle: true
contentType: poetry
---

<section>

Na pahorku leží pole chudé —  

> ostrov v časů proudu — málo znáno,  
> jako skříně skvostné na poklady  
> čtyřmi bílými zdmi obehnáno.

>      Vrata jako zámek zrezavělý,  
> povrch zbořené a zpustlé sady —  
> nesáhne zde ovšem žádná drzá  
> ruka uložené na poklady.

>      Noha spěla má k těm chudým rovům  
> poutcova jak k hrobu spasitele,  
> bych zřel místo, čtvrtá zim kde stlala  
> sabatový šat svůj na přítele.

</section>



<section>

Zelená se tráva po hřbitově.  

> Snad jí nasilo zde ptactvo zpěvné?  
> Naděje spíš že to pohrobené  
> zase vzešly, by snad bylo zjevné.

>      Červená se kvítí po hřbitově.  
> Snad ho sázela zde lidská ruka?  
> Ba spíš myslím, že to pohrobená  
> láska jest i její drahá muka.

>      Však i zažloutlé zde bejlí hnusné  
> porodila v bolu země pustá, —  
> aj ta podoba zlých vášní jistě,  
> ta z tvých prsou, bratře, nevyrůstá.

</section>



<section>

Ticho — jako ráno v dálném poli,  

> kdesi jenom o kov hruda zvoní, —  
> aj, to stařec, — opřen o lopatu  
> k zemi shrblá záda pracně kloní.

>      „Nevíš, kde zde přítel leží?“ — „Čím byl?“  
> „Čím měl býti, blázne, — člověkem!“  
> „A jak umřel?“ — „Puklo mu jen srdce,  
> že mu oplatila lásku nevděkem!“

>      „A kdy skonal?“ — „Není dávno tomu!“  
> „Kde by asi ležel, nevím víc;  
> neboť věřte, kterým srdce puklo,  
> že jich leží tuto na tisíc.“

</section>



<section>

Porodila rosa kvítek malý  

> po zářivém slunci prahnoucí, —  
> duch tvůj jarý zrodil ideály  
> mile čistou myslí vanoucí.

>      Zahrálo si slunce ranním květem,  
> a juž kvítek slabou hlavu kloní, —  
> a tvé oko nad zbořeným světem  
> ideálů hořkou slzu roní.

>      Co květ toužil, přece vyplněno —  
> políbením slunce uvadnul —  
> tobě osud dal však jiné věno —  
> snové prchli, ty jsi uchřadnul.

</section>



<section>

Byl jsi chud — však bujní tvoji snové  

> nasypali po cestách tvých zlato;  
> však že zlato sypali ti snové,  
> nedal svět ti ani chleba za to.

>      Nebyls krásným — chtěl’s však dobýti si  
> od dívčiny marné věrnou lásku;  
> přišel jiný, pustil jsi se v závod,  
> pustil jsi se v závod — prohrál’s sázku.

</section>



<section>

Zval tě osud k nešťastníků kvasu; —  

> sotva vyřknul slova neblahá,  
> (abys slušně obstál při hostině)  
> počal svlíkat tebe do naha.

>      Upletl i věnec krásný z blínu,  
> položil ho tobě na čelo,  
> pak tě v sál uvedl, nad nímž slovo  
> „bída“ v hadů kruhu šumělo.

>      Kolem stolu živé kostry stály,  
> stolem jim zde hlad byl mořivý,  
> hudba k tomu kvasu skočnou hrála —  
> nešťastných to stenot jizlivý.

>      A když přesycen byl’s lahůdkami,  
> umdlen plesem tmavé do noci,  
> tu tě uložili v měkké lože,  
> v lože, kteréž sloulo „nemocí“.

</section>



<section>

Líhávali na jednom jsme loži,  

> a tys horlil pro mou netečnost,  
> kdežto bažit po tvých ideálech  
> vadila mně pouhá skutečnost.

>      A ta skutečnost juž shromáždila  
> tisícerých v krátkém žití bolů,  
> srdce vadne, brzo, nejspíš brzo  
> poležíme sobě opět spolu.

</section>