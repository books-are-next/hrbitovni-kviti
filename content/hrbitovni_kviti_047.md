---
title: XXXIII.
contentType: prose
---

>      Černý vůz se padlým sněhem  
> kolotavě plouží,  
> kolo vrzá, v stálém pláči  
> dál a dál se krouží.

>      Na pokrývce ovetšelé  
> věnec z myrty leží,  
> od věnce pak bílá stuha  
> letmo s vozem běží.

>      „Koho vezeš? Děvče? Hocha?  
> Dej mu pánbůh nebe.“  
> „Starou pannu!“ — „Ah, to jiná!  
> Nechť ji v zemi zebe!“

>      Černý vůz se padlým sněhem  
> kolotavě plouží, —  
> ještě hana těsnou rakev  
> staré panně ouží.
