---
title: XXII\.
contentType: poetry
---

<section>

>      Nalákav se prachu z lidské hlíny,  
> pojav hrobů živou myšlénku,  
> darmo sháním z oka charé stíny,  
> klesám zemdlen v krypty výklenku.

>      Spánek na oko se zmdlené sklání,  
> jako mlha pláni zaplaví, —  
> mlhu slunce v rosu rozehání, —  
> mysl tvoří ve snu postavy. —

>      Přede mnou se zastkví obraz jasný,  
> z démantů jak záře setkaný,  
> vystupuje z něho jinoch krásný,  
> duševním kýms kouzlem pásaný.

>      V řasách volných přeskvostného rouna  
> hraje sterá barva měňavá,  
> tak jak v rouše prý chameleona  
> s barvou svou květ každý zahrává.

>      „Kdož jsi? — Pravda? — Či tě sen můj bájí?“ —  
> „Mne co mocnost věčné proměny  
> bratři tvoji smrtí nazývají. —  
> Sleduj mne jen, spáči zmámený!“

>      Mimovolně noha moje vstane,  
> spěchám divy uzřít žádaje,  
> až duch před náhrobkem jakýms stane,  
> bych si nápis četl, kývaje.

>      „Aj, zde odpočívá poesie,  
> byla, kvetla, zvadla, zetlela!“ —  
> „V tom se, brachu, leda žert kýs kryje,  
> poesie že by zemřela? —

>      A co lyry zvuk by přeznít mělo?“  
> Pokleknout mně dal duch znamení,  
> z nitra země v ucho mocně znělo  
> kyklopických kladiv bušení.

</section>
