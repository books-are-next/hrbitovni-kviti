---
contentType: prose
---

XIV.

>      Když jsem zpívával co malé dítě  
> s matkou zbožnou Umučení páně,  
> všechny muky srdce procítilo,  
> a v mé oko vstoupla slza maně.

>      Matka chválila své hodné dítě,  
> sama plačíc syna konejšila,  
> srdce usedavé k srdci tiskla,  
> slzí tok svou láskou utišila.

>      A když vzrostl jsem a spatřil muže  
> v člověčenstva slávě, v plné kráse,  
> když jsem pochopil to vykoupení, —  
> byl bych radostí pak zplakal zase.

>      Radostí že byl bych plakal, — mnohý  
> neměl za hodné mne dítě více, —  
> děje lidstva mne pak konejšily,  
> žetě marně mnohým rozžeh’ svíce.
